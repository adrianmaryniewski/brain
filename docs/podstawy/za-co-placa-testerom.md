# Za co płacą testerom oprogramowania?

### Dla osób nie chcących czytać dalej - za informację. Tylko tyle i aż tyle.

Kto chętny - zapraszam po więcej. Dostarczanie informacji - to nasza, testerska waluta. Jesteśmy zatrudniani, aby w sposób maksymalnie uproszczony ocenić, czy nowa wersja produktu spowoduje duży, mały czy standardowy wstyd dla firmy. 😉 Innymi słowy, oceniamy czy produkt jest gotowy do wykorzystania, jakie jest ryzyko niepowodzenia, a co za tym idzie - czy firma znajdzie się na celowniku mediów czy rywali biznesowych.

Informacje, które dostarczamy, mogą przyjmować różne formy - od opisów błędów, przez skomplikowane raporty, po wyczerpujące analizy. Kluczowym jest jednak, że osoby zatrudniające nas oczekują od nas rzetelnej, niezależnej oceny stanu oprogramowania, oceny pracy deweloperów i potencjalnego wpływu produktu na wizerunek firmy.

Często osoby zatrudniające nas sami nie są pewni, czego dokładnie oczekują. Podświadomie pragną, aby nasze usługi zapewniły im święty spokój i gwarancję lepszej jakości. Ale prawda jest taka, że nasz wpływ na te czynniki jest ograniczony. Naszą rolą jest dostarczyć im informacji, na podstawie której mogą podjąć decyzje biznesowe.

Taka informacja może sprowadzać się do stwierdzenia, że trzeba poprawić pewne aspekty produktu, lub że jest już gotowy do wypuszczenia na rynek. Czasem decyzja o wypuszczeniu produktu mimo istniejących problemów jest podyktowana presją biznesową, na przykład koniecznością wprowadzenia gry na rynek przed świętami, aby nie stracić potencjalnych milionów.

Najważniejszym aspektem naszej pracy, wynikającym z natury naszej roli, jest umiejętność komunikacji. Musimy być w stanie przekazać informacje w sposób klarowny, zorganizowany, przejrzysty i zrozumiały. To jest najważniejsza część naszej pracy, najważniejsza umiejętność każdego testera.

W pracy testera oprogramowania, komunikacja jest nie tylko narzędziem, ale także kluczem do sukcesu. Bez niej, niezależnie od technicznej wiedzy i doświadczenia, tester będzie miał trudności z efektywnym przekazaniem swoich obserwacji i zaleceń. A to jest przecież nasz główny cel - dostarczać informacje, które pomagają firmie podejmować decyzje.